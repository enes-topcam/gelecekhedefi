Ülkemizin Gelecek Stratejisi ve Kendi Hedefimiz

         Bir ülkenin teknolojisi, sanayisi, ulaşımı vb. büyük oranda mühendislerin ortak ürünüdür. Bir ülkenin; sağlık, askeriye, ekonomi, tarım vb. alanlarda başarılı olabilmesinin sırrı büyük oranda mühendislerindedir. Sadece mühendisliğin değil birçok mesleğin birleşimi ile bu başarı sağlanır fakat bir ülkeyi insana benzetirsek, beynini mühendislik oluşturacaktır. Bu yüzden mühendisler ülkelerin bel kemiğidir.

 

       Diğer ülkelerde olduğu gibi ülkemizin de gelecek yıllar içinde ihtiyaç duyduğu en önemli alan mühendisliktir. Kaliteli mühendisler yetiştirmek her ülkenin stratejilerinin en önemli noktalarındandır. Ben de bir mühendis adayı olarak ülkemizin geleceğine ortak olduğumu düşünüyorum. Bu sebeple üniversite hayatım içerisinde kendimi en iyi şekilde geliştirip, ülkemizin ihtiyaç duyduğu kaliteli bir mühendis olmak istiyorum.

 

       Ülkemizde son yıllarda hem devlet eliyle hem de özel şirketler vasıtasıyla teknoloji adına son derece önemli adımlar atılıyor. Bunlara örnek verecek olursak: Bayraktar TB2, Akıncı gibi yapay zekâ ile çalışan askeri ürünler, elektrikli araç piyasasına ortak olan TOGG, Türkiye’nin ilk unicorn satışı olan Peak Games ve daha yüzlercesi. Teknolojik gelişim denilince de akla gelen ilk şeylerden birisi de yazılımdır. Öğrenim hayatımda, yapay zekâ üzerinden ilerleyerek gelecekte ülkemin ortak çıkarları adına çalışmak en büyük arzularımdandır.

 

        Ben ve bütün mühendislik öğrencileri aslında ülkemizin gelecek stratejisinin bir parçası değil, geleceğinin ta kendisiyiz. Bu sebeple bize gelecekte verilecek olan yükün ağırlığını bilmeli ve ona göre kendimizi hiç durmadan geliştirmeliyiz. Bu ülkenin 10 yıl sonraki beyninin bizler olacağının farkında olmalıyız.